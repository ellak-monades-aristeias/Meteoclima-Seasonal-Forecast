**"Πληροφορικές βελτιώσεις στην εποχιακή πρόγνωση του καιρού"**

![Alt tag](https://cloud.githubusercontent.com/assets/13553913/10458826/72cf99a0-71d5-11e5-9054-3bcb833aa40b.jpg)

**Περιγραφή του Έργου**

Το Έργο **"Πληροφορικές βελτιώσεις στην εποχιακή πρόγνωση του καιρού"** έχει σαν σκοπό την εξέλιξη και βελτιστοποίηση των παράλληλων διαδικασιών εποχιακής πρόγνωσης καιρού, που παρέχεται ελεύθερα από την Ομάδα Δυναμικής της Ατμόσφαιρας και του Κλίματος (ACDG) του τμήματος Γεωγραφίας του Χαροκόπειου Πανεπιστημίου Αθηνών (HUA) στην ιστοσελίδα [meteoclima.gr](http://meteoclima.hua.gr/). Η πρόγνωση καιρού βασίζεται στη χρήση αριθμητικών (μαθηματικών) μοντέλων και απαιτεί ακριβή προσομοίωση των επικρατούντων ατμοσφαιρικών φαινομένων. Η σύγχρονη αριθμητική πρόγνωση απαιτεί γνώσεις προγραμματισμού υψηλού επιπέδου τόσο για τη χρήση όσο και για την εξέλιξη ενός ατμοσφαιρικού μοντέλου. To ατμοσφαιρικό μοντέλο που χρησιμοποιείται είναι το [WRF-GLOBAL ή GWRF](https://github.com/ellak-monades-aristeias/Meteoclima-Seasonal-Forecast/blob/master/README.md), ένα από τα πιο σύγχρονα και πλήρη από άποψη φυσικής, αριθμητικά μοντέλα πρόγνωσης καιρού. Το Έργο χωρίζεται σε δύο φάσεις. Η πρώτη φάση περιλαμβάνει τη βελτιστοποίηση της επιχειρησιακής λειτουργίας μέσω εκτεταμένων τροποποιήσεων σε scripting languages (Linux Shell scripts, [NCL](http://ncl.ucar.edu/) scripts) με σκοπό τον καλύτερο συγχρονισμό των διεργασιών εκτέλεσης του μοντέλου και τη διαχείριση και οπτικοποίηση μεγάλου όγκου δεδομένων ως αποτελέσματα των προσομοιώσεων. Η δεύτερη φάση περιλαμβάνει την ανάπτυξη μεθοδολογίας και λογισμικού στατιστικής αξιολόγησης (μέσω Linux Shell και [NCL](http://ncl.ucar.edu/) scripts) των προγνώσεων. Με το πέρας του έργου διαμορφώθηκε ένα ολοκληρωμένο, γρήγορο και αξιόπιστο σύστημα διαχείρισης, ανάλυσης, οπτικοποίησης και αξιολόγησης των εποχιακών προγνώσεων καιρού.

**Δυνητικοί χρήστες και χρήση του Έργου**

Το Έργο σχετίζεται με την εποχιακή πρόγνωση του καιρού, θέμα που αφορά όλο τον κόσμο. Ο σχεδιασμός της Πολιτικής Προστασίας και η διαχείριση πιθανών ακραίων καιρικών φαινομένων από τον Κρατικό Μηχανισμό μπορούν να υποστηριχθούν αρκετά από την εποχιακή πρόγνωση του καιρού. Επιπλέον, το όλο εγχείρημα μπορεί να είναι χρήσιμο στην οικονομία, σε στρατιωτικές δραστηριότητες, στον τουρισμό, στην παραγωγή ενέργειας, στη γεωργία, στον προγραμματισμό κατασκευών, στις μεταφορές και σε πολλούς άλλους τομείς. Πέρα από τα οφέλη της εποχιακής πρόγνωσης καιρού, το λογισμικό διαχείρισης και αξιολόγησης της πρόγνωσης, που περιλαμβάνεται στα παραδοτέα θα καλύψει ανάγκες σε πιο εξειδικευμένους χρήστες. Μπορεί να χρησιμοποιηθεί κυρίως από άτομα που ασχολούνται με αριθμητικά μοντέλα πρόγνωσης ή με συναφή αντικείμενα, όπως μετεωρολόγους, κλιματολόγους, φυσικούς, μαθηματικούς, προγραμματιστές κ.α. Ωστόσο, οι κώδικες είναι φτιαγμένοι όσο το δυνατόν γενικοί, ώστε με μικρές τροποποιήσεις να μπορούν να υποστηρίξουν π.χ. στατιστική αξιολόγηση, διαχείριση big data και οπτικοποίηση δεδομένων και σε άλλα συστήματα εκτός από το συγκεκριμένο.

**Ελάχιστες απαιτήσεις για την παραγωγική χρήση του Έργου**

Οι ελάχιστες απαιτήσεις για την παραγωγική χρήση του Έργου είναι η εγκατάσταση λειτουργικού Linux σε έναν υπολογιστή με καλό επεξεργαστή, μεγάλη μνήμη και υποστήριξη του Linux Shell Βash. Επιπλέον, απαιτείται η εγκατάσταση της γλώσσας προγραμματιμού [NCL](http://ncl.ucar.edu/). Για την αξιοποίηση όλων των scripts που περιέχονται στα παραδοτέα χρειάζεται επιπλέον η εγκατάσταση του ατμοσφαιρικού μοντέλου [WRF-GLOBAL ή GWRF](https://github.com/ellak-monades-aristeias/Meteoclima-Seasonal-Forecast/blob/master/README.md). Η εγκατάσταση του συγκεκριμένου αριθμητικού μοντέλου πρόγνωσης καιρού προτείνεται, επειδή στην ουσία όλο το έργο βασίζεται στη διαχείριση της επιχειρησιακής λειτουργίας και της αξιολόγησης των προγνώσεων του συγκεκριμένου μοντέλου. Ωστόσο, τα scripts έχουν φτιαχτεί με τέτοιο τρόπο ώστε να μπορούν να υποστηριχθούν κάποιες λειτουργίες και χωρίς τη χρήση του συγκεκριμένου αριθμητικού μοντέλου. Π.χ. αν φτιαχτεί αρχείο ASCII κατάλληλα διαμορφωμένο, όπως περιγράφεται στο [Wiki](https://github.com/ellak-monades-aristeias/Meteoclima-Seasonal-Forecast/wiki) που θα περιέχει δεδομένα από άλλα συστήματα, μπορεί να επιτευχθεί στατιστική αξιολόγηση για τα συγκεκριμένα δεδομένα.

**Το URL του αποθετηρίου του Έργου στο github**

[https://github.com/ellak-monades-aristeias/Meteoclima-Seasonal-Forecast.git](https://github.com/ellak-monades-aristeias/Meteoclima-Seasonal-Forecast.git)

