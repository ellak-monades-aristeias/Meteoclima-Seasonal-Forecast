Το Έργο **"Πληροφορικές βελτιώσεις στην εποχιακή πρόγνωση του καιρού"** χωρίζεται σε 2 φάσεις με 2 επιμέρους παραδοτέα. Η πρώτη φάση περιλαμβάνει τη βελτιστοποίηση της επιχειρησιακής λειτουργίας μέσω εκτεταμένων τροποποιήσεων σε scripting languages (Linux Shell scripts, NCAR Command Language (NCL) scripts) με σκοπό τον καλύτερο συγχρονισμό των διεργασιών εκτέλεσης του μοντέλου και τη διαχείριση και οπτικοποίηση μεγάλου όγκου δεδομένων ως αποτελέσμα των προσομοιώσεων. Η δεύτερη φάση περιλαμβάνει την ανάπτυξη μεθοδολογίας και λογισμικού στατιστικής αξιολόγησης (μέσω Linux Shell και NCL scripts) των προγνώσεων.

**Παραδοτέο 1: Οι κώδικες που αναπτύχθηκαν και τροποποιήθηκαν στο πλαίσιο βελτίωσης της επιχειρησιακής λειτουργίας του μοντέλου.**

**Παραδοτέο 2: Οι κώδικες αξιολόγησης των εποχιακών προγνώσεων. Διατίθενται επίσης ελεύθερα οι τρέχουσες εποχιακές προγνώσεις υπό μορφή θεματικών χαρτών και δεδομένων δυαδικής μορφής.**

Το αριθμητικό μοντέλο πρόγνωσης **WRF-GLOBAL** της ομάδας **ACDG** προσομοιώνει την ατμοσφαιρική κατάσταση σε παγκόσμια κλίμακα με χρονικό εύρος ένα έτος. Βασικός σκοπός του **πρώτου παραδοτέου** είναι η βελτιστοποίηση παραλληλοποίησης σε Message Passing Interface (MPI) ανοιχτών κωδίκων FORTRAN και η αποδοτικότερη εκτέλεση του μοντέλου WRF-GLOBAL. Στο **πρώτο παραδοτέο** περιλαμβάνεται η βελτιστοποίηση της επιχειρησιακής λειτουργίας του μοντέλου, που περιλαμβάνει εκτεταμένες τροποποιήσεις σε **Linux Shell** και **NCL scripts** με σκοπό τον καλύτερο συγχρονισμό των διεργασιών εκτέλεσης του μοντέλου, την αυτοματοποίηση των διαδικασιών και τη διαχείριση και επεξεργασία μεγάλου όγκου δεδομένων (big data) ως αποτελέσμα των προσομοιώσεων.

H κάθε προσομοίωση αναφέρεται σε ένα διάστημα 1 έτους, οπότε διαρκεί πολλές ώρες για να ολοκληρωθεί, έχοντας δεσμευμένα τα 24 CPUs περίπου για μία ημέρα σε κάθε προσομοίωση. Το σύνολο των προσομοιώσεων στην παρούσα φάση είναι 15, οπότε αποτελούσε μεγάλη ανάγκη να φτιαχτεί ένα σύστημα εύκολης, γρήγορης και αυτοματοποιημένης διαχείρισης, ώστε να εξοικονομείται πολύτιμος χρόνος. Η αυτοματοποίηση της διαδικασίας, που έχει ως αποτέλεσμα 1 προσομοίωση ανά ημέρα, σημαίνει ότι οι CPUs δεσμεύονται μόλις 15 ημέρες, πετυχαίνοντας βελτιστοποίηση στη χρήση των υπολογιστικών υποδομών της ACDG και πλήρη εκμετάλλευση της Message Passing Interface (MPI) δομής του αριθμητικού μοντέλου. Με χειροκίνητες διαδικασίες, η ίδια διαδικασία των 15 προσομοιώσεων απαιτούσε σχεδόν διπλάσιο χρόνο (~1 μήνα), με τον κίνδυνο να γίνουν λάθη και με ελλιπή εκμετάλλευση της παράλληλης δομής του μοντέλου.

**Με σκοπό την οπτικοποίηση των εξαγόμενων δεδομένων πρόγνωσης του μοντέλου, φτιάχτηκε λογισμικό χάραξης θεματικών χαρτών που αναφέρονται στα εξής:**

* Θερμοκρασιακές ανωμαλίες σε σχέση με τις μέσες μηνιαίες κλιματολογικές τιμές της περιόδου 1971-2000.
* Προσδιορισμός ακραίων καιρικών φαινομένων όσον αφορά στη θερμοκρασία, με βάση την απόκλιση από τις μέσες μηνιαίες κλιματολογικές τιμές.
* Προσδιορισμός της αβεβαιότητας στο πεδίο της θερμοκρασίας που προκύπτει από διαγράμματα spaghetti.
* Πεδία μέσης έντασης ανέμου.
* Πιθανότητα εμφάνισης μηνιαίου υετού (βροχή, χιόνι, χαλάζι) που υπερβαίνει προκαθορισμένα όρια (100, 200 και 300 mm), από την οποία εξάγονται χρήσιμες πληροφορίες για τον προσδιορισμό ακραίων καιρικών φαινομένων όσον αφορά στον υετό.

Η θερμοκρασία και ο άνεμος αναφέρονται στο ισοβαρικό επίπεδο των 850 hPa, δηλαδή περίπου στα 1500 μ. από την επιφάνεια της θάλασσας. Σε προσομοιώσεις μεγάλης χωρικής και χρονικής κλίμακας αποτελεί συνήθη και αποτελεσματική πρακτική η οπτικοποίηση και αξιολόγηση των μετεωρολογικών παραμέτρων στο συγκεκριμένο ύψος από την επιφάνεια της θάλασσας. Επιπλέον, όσον αφορά στη βροχόπτωση, επιλέχθηκε τελικά να μελετηθεί ο υετός, ο οποίος περιλαμβάνει κάθε ατμοσφαιρικό κατακρήμνισμα. Έτσι, αντιμετωπίζεται μία πιθανή υποεκτίμηση που θα μπορούσε να προκύψει, κυρίως σε ψυχρές περιοχές που ένα μεγάλο μέρος του νερού φθάνει στη Γη σαν χιόνι.

**Οι προγνώσεις με τη μορφή θεματικών χαρτών επικεντρωμένων πάνω από την Ευρώπη για κάθε μήνα του χειμώνα 2015-6 είναι διαθέσιμες στο Issue 1: [Εποχιακή πρόγνωση καιρού για το χειμώνα 2015-6] (https://github.com/ellak-monades-aristeias/Meteoclima-Seasonal-Forecast/issues/1).** Οι προγνώσεις σε δυαδική μορφή λόγω του πολύ μεγάλου όγκου δεδομένων (> 100 Gb) δεν ήταν δυνατόν να διατεθούν online. Επομένως, διατίθενται έπειτα από προσωπική συνεννόηση. E-mail επικοινωνίας: gvarlas@hua.gr.

Στη **δεύτερο παραδοτέο** αναπτύχθηκε μεθοδολογία και λογισμικό αξιολόγησης των προγνώσεων. Η αξιολόγηση βασίζεται σε καθιερωμένους στατιστικούς ελέγχους των προγνωστικών πεδίων σε σχέση με τα αντίστοιχα πλεγματικά πεδία ανάλυσης (πλεγματικά πεδία ιστορικών μετεωρολογικών δεδομένων πολύ κοντά στην πραγματικότητα). Για τον συγκεκριμένο σκοπό αναπτύχθηκαν κώδικες σε **Linux Shell** και **NCL scripts** για την επαναπροβολή των προγνώσεων στις θέσεις των αναλύσεων του [GFS analyses](http://nomads.ncdc.noaa.gov/data.php) χωρικής ανάλυσης 0.5deg, καθώς και για τις εκτιμήσεις των στατιστικών μεγεθών. 

**Η στατιστική αξιολόγηση έγινε για τα πλεγματικά πεδία:**

* Θερμοκρασίας στο ισοβαρικό επίπεδο των 850 hpa.
* Ατμοσφαιρικής πίεση στη μέση στάθμη της θάλασσας.
* Έντασης ανέμου στο ισοβαρικό επίπεδο των 850 hPa.
* Υετού που περιλαμβάνει τη βροχή, το χιόνι και το χαλάζι.

**Yπολογίστηκαν oι παρακάτω στατιστικοί δείκτες:**

το Bias,
το RMSE,
o συντελεστής Pearson,
ο συντελεστής R^2,
η μέση τιμή (Mean),
η τυπική απόκλιση (STD) και
ο Scatter Index (SI) για τις συνεχείς μεταβλητές (θερμοκρασία, άνεμος, πίεση),

**και επίσης οι στατιστικοί δείκτες:**

BS και RMSE για τις διακριτές μεταβλητές (υετός) σύμφωνα με τη μέθοδο του πίνακα ενδεχομένων (περισσότερες λεπτομέρειες για τη στατιστική αξιολόγηση διακριτών μεταβλητών στην εργασία: Papadopoulos and Katsafados, 2009). Επιπλέον, για τις 3 συνεχείς μεταβλητές παράγονται διαγράμματα διασποράς (Scatter plots) και για τον υετό διαγράμματα μεταβολής των στατιστικών μεγεθών συναρτήσει της ποσότητας υετού. 

Papadopoulos, A., & Katsafados, P. (2009). Verification of operational weather forecasts from the POSEIDON system across the Eastern Mediterranean. Natural Hazards and Earth System Science, 9(4), 1299-1306.

**Τα αποτελέσματα της αξιολόγησης για τους θερινούς μήνες του 2015 για μία περιοχή παγκόσμιας κάλυψης με εξαίρεση περιοχές πέρα από τις 70 μοίρες βόρειου και νότιου γεωγραφικού πλάτους (λόγω των πολικών ιδιομορφιών που παρουσιάζουν), είναι διαθέσιμα στο Issue 2: [Αξιολόγηση της εποχιακής πρόγνωσης καιρού για το καλοκαίρι 2015](https://github.com/ellak-monades-aristeias/Meteoclima-Seasonal-Forecast/issues/2)**


**Δυνητικοί χρήστες και ελάχιστες απαιτήσεις του Έργου**

Το Έργο σχετίζεται με την εποχιακή πρόγνωση του καιρού, θέμα που αφορά όλο τον κόσμο. Ο σχεδιασμός της Πολιτικής Προστασίας και η διαχείριση πιθανών ακραίων καιρικών φαινομένων από τον Κρατικό Μηχανισμό μπορούν να υποστηριχθούν αρκετά από την εποχιακή πρόγνωση του καιρού. Επιπλέον, το όλο εγχείρημα μπορεί να είναι χρήσιμο στην οικονομία, σε στρατιωτικές δραστηριότητες, στον τουρισμό, στην παραγωγή ενέργειας, στη γεωργία, στον προγραμματισμό κατασκευών, στις μεταφορές και σε πολλούς άλλους τομείς. Οι ελάχιστες απαιτήσεις για την παραγωγική χρήση του Έργου είναι η εγκατάσταση λειτουργικού Linux σε έναν υπολογιστή με καλό επεξεργαστή, μεγάλη μνήμη και υποστήριξη του Linux Shell Βash. Επιπλέον, απαιτείται η εγκατάσταση της γλώσσας προγραμματιμού NCL. Για την αξιοποίηση όλων των scripts που περιέχονται στα παραδοτέα χρειάζεται επιπλέον η εγκατάσταση του ατμοσφαιρικού μοντέλου WRF-GLOBAL ή GWRF. Η εγκατάσταση του συγκεκριμένου αριθμητικού μοντέλου πρόγνωσης καιρού προτείνεται, επειδή στην ουσία όλο το έργο βασίζεται στη διαχείριση της επιχειρησιακής λειτουργίας και της αξιολόγησης των προγνώσεων του συγκεκριμένου μοντέλου.


<a rel="license" href="http://creativecommons.org/licenses/by-sa/4.0/"><img alt="Άδεια Creative Commons" style="border-width:0" src="https://i.creativecommons.org/l/by-sa/4.0/88x31.png" /></a><br />Το έργο με τίτλο <span xmlns:dct="http://purl.org/dc/terms/" property="dct:title">Πληροφορικές βελτιώσεις στην εποχιακή πρόγνωση του καιρού</span> από τον δημιουργό<a xmlns:cc="http://creativecommons.org/ns#" href="http://meteoclima.hua.gr/" property="cc:attributionName" rel="cc:attributionURL"> Γεώργιο Βάρλα</a> διατίθεται με την άδεια <a rel="license" href="http://creativecommons.org/licenses/by-sa/4.0/">Creative Commons Αναφορά Δημιουργού - Παρόμοια Διανομή 4.0 Διεθνές </a>.
